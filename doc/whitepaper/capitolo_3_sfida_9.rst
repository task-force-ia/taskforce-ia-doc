Sfida 9: L’essere umano
-----------------------

L’introduzione dell’Intelligenza Artificiale (IA) nel mondo comporta
questioni esistenziali e psicologiche che è necessario affrontare in
quanto influiscono sulla possibilità di percepire, comprendere ed agire
sul mondo, e su come gli esseri umani vi si posizionano individualmente,
rispetto alla società e all’ambiente, con impatti sostanziali su
diritti, libertà e opportunità di realizzazione tanto personale che
lavorativa.

L’Intelligenza Artificiale (IA) è già presente in tanti ambienti,
servizi e processi della nostra quotidianità: le tecnologie che usiamo
per mediare le relazioni con altri esseri umani, gli oggetti e i luoghi
che abitiamo, influenzano comportamenti, modi di lavorare, imparare,
comunicare e divertirsi. Tutti noi ci siamo confrontati più o meno
consapevolmente con questa realtà, anche se sull’IA esistono ancora
perplessità dovute alla poca comprensione della tecnologia in sé e dei
suoi reali effetti nella società.

In questo vuoto di conoscenza, che è presente a tutti i livelli di
società e di istruzione, si inserisce facilmente una narrazione fatta di
notizie distorte o influenzate da fantascienza distopica, che rischia di
influire negativamente sull’immaginario collettivo, degenerando in
distorsioni della realtà tipiche della teoria della profezia auto
avverante [1]_.

Diversi studi empirici e sociologici, ed esperimenti di psicologia
sociale [2]_, hanno più volte mostrato quanto radicali possano essere
queste capacità d’intervento sull’immaginario.

Si tratta, quindi, di azioni che hanno impatti sulle sfere psicologica,
sociale ed esistenziale. Per accompagnare i cittadini non sono
sufficienti le necessarie leggi, normative e buone pratiche tecniche e
tecnologiche: servono una narrazione ed un immaginario costruiti dalla
società in maniera inclusiva delineando i significati dell'IA e i ruoli
che vogliamo assegnargli.

La società contemporanea, caratterizzata da una forte presenza diffusa
di reti e tecnologie ubique, ha il compito di creare i presupposti per
cui le persone possano sviluppare, insieme e responsabilmente, una
visione del mondo coerente con le novità che tali tecnologie portano con
sé. In questo senso si esalta ancora di più il valore delle scienze
sociali e della comunicazione pubblica rispetto alla costruzione di una
narrazione prevalentemente strategica. Se il futuro è la conseguenza
delle scelte operate nel presente non possiamo non porci il problema
lasciando che l’interpretazione dello sviluppo tecnologico e delle sue
conseguenze sociali non sia presidiato.

Diversi sono gli approcci che in maniera transdisciplinare concorrono
alla costruzione di uno scenario che faciliti la comprensione e il
coinvolgimento dell’essere umano nella introduzione di soluzioni di IA.

Il *design*, le arti, la psicologia, l’antropologia, la sociologia e le
altre discipline umanistiche possono e devono creare ponti tra ricerca,
industria e società, per sostenere iniziative pedagogiche capaci di
aiutare le diverse comunità a comprendere i confini e le implicazioni di
queste tecnologie.

L’arte e il *design*, da un lato, hanno da sempre svolto un ruolo
cruciale nel coinvolgere le persone all’interno di una narrativa comune.
Dall'altro, hanno permesso i grandi processi di innovazione suggeriti
dal non focalizzarsi sui bisogni, ma sulle aspirazioni [3]_, sul
desiderio e sull'immaginario. Storicamente l'Arte ha contribuito a
disegnare nuovi immaginari e ad aprire nuove opportunità, innalzando il
livello della critica e suscitando la partecipazione e il coinvolgimento
delle persone, attraversando culture, classi sociali, professioni e
competenze.

Questo ruolo [4]_ è finalmente riconosciuto anche a livello europeo,
grazie a programmi che utilizzano le arti per far entrare le innovazioni
nell’immaginario comune, contribuendo a costruire un significato sociale
positivo, condiviso e soprattutto consapevole rispetto ai vantaggi e
agli usi delle innovazioni.

Effetto non secondario di questo approccio è, in termini economici, la
creazione di nuovi mercati; in termini sociali, invece, esso genera
maggiore partecipazione, solidarietà, senso di appartenenza a un mondo
cosmopolita.

Offrire ai propri cittadini l’opportunità di costruire socialmente un
immaginario condiviso rispetto al ruolo di tecnologie come l’IA, è di
fondamentale importanza non solo in termini di inclusione sociale ma
soprattutto come investimento di cittadinanza. Un cittadino consapevole,
che comprende e che si sente compreso, è un cittadino il cui senso di
appartenenza genera maggiore fiducia nelle istituzioni. Propenso al
supporto e alla critica costruttiva delle attività governative, il
cittadino che partecipa all’azione pubblica e alle soluzioni proposte, è
capace - con diversi livelli di coinvolgimento - di supportare la
progettazione di sistemi e soluzioni sempre migliori, in un contesto
sempre più scevro da divari digitali e culturali.

Storicamente l’Italia ha avuto un ruolo esemplare nell’innovare
attraverso la bellezza, l’estetica ed il benessere e nello stimolare
processi culturali e sociali di avanguardia.

Innovativi per tradizione, come Paese non dobbiamo rinunciare a portare
i tratti caratteristici dello stile italiano (progettualità, creatività,
estetica) all’interno di questa narrazione di sistema, ancora tutta da
costruire ma incentrata sul benessere delle persone.

Una visione che costituisce per il nostro Paese un vantaggio competitivo
a livello internazionale, costruito proprio sulla capacità di
“immaginare il mondo”. Per questo, è necessario ideare e sostenere
iniziative in cui artisti e *designer* lavorino fianco a fianco con
ricercatori, umanisti, ingegneri e manager in ambito di IA.

.. [1]
   Robert Merton fu il primo ad adottare questa definizione nel 1948:
   “una supposizione o profezia che per il solo fatto di essere stata
   pronunciata, fa realizzare l'avvenimento presunto, aspettato o
   predetto, confermando in tal modo la propria veridicità” (RKM, La
   profezia che si autoavvera, in Teoria e Struttura Sociale, II,
   Bologna, Il Mulino, 1971).

.. [2]
   Tra le numerose fonti in materia, si cita l’articolo “10 Other
   Facebook Experiments On Users, Rated On A Highly-Scientific WTF
   Scale”

   `https://www.forbes.com/sites/kashmirhill/2014/07/10/facebook-experiments-on-users/#386e02291c3d <https://www.forbes.com/sites/kashmirhill/2014/07/10/facebook-experiments-on-users/#386e02291c3d>`__

.. [3]
   Nella pubblicazione "*Vision and trends of social innovation in
   Europe*" la Commissione Europea afferma l'importanza del passaggio
   dalla prospettiva del bisogno a quella dell'aspirazione, in un'ottica
   di innovazione sociale.
   `https://publications.europa.eu/en/publication-detail/-/publication/a97a2fbd-b7da-11e7-837e-01aa75ed71a1 <https://publications.europa.eu/en/publication-detail/-/publication/a97a2fbd-b7da-11e7-837e-01aa75ed71a1>`__.

.. [4]
   Per esempio il programma STARTS della Commissione Europea; oppure il
   programma delle arti al CERN; o quelli di Ars Electronica. Iniziative
   capaci di coinvolgere centinaia di migliaia di persone, scuole e
   università, artisti e designer di ogni disciplina, ricercatori e
   industrie. Per non parlare delle iniziative tra le più prestigiose
   università del mondo come MIT, Stanford, Carnegie Mellon, Royal
   College of Arts, Cambridge e le tante università Cinesi e Indiane che
   hanno già approntato percorsi formativi e di ricerca dedicati.
