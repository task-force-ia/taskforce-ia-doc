Sfida 6: Accompagnare la trasformazione
---------------------------------------

L'Intelligenza Artificiale (IA) è insieme un’innovazione tecnologica e
sociale, in quanto porta con sé tutti i benefici e le complessità in
grado di trasformare radicalmente la società, compreso il settore
pubblico. Un’innovazione, dunque, che può contribuire a migliorare la
qualità dei servizi offerti e a rinsaldare il rapporto di fiducia tra
amministrazione e cittadino.

Le opportunità offerte dall’IA riguardano sia l’aumento di efficienza
nella gestione dell’amministrazione sia la soddisfazione degli utenti.
Per sfruttarle al meglio e per garantire che il cittadino ne comprenda
appieno i vantaggi e le potenzialità, è necessario affrontare anche
aspetti che riguardano la *governance*, l’accompagnamento all’utilizzo
delle nuove tecnologie e la capacità di gestione dei dati.

Il processo di trasformazione a cui stiamo assistendo, comporta,
inoltre, la creazione di una cultura interna alla Pubblica
amministrazione che includa attività di *capacity building*, sia
rispetto alla presenza di una *leadership* che spinga all’utilizzo
dell’intelligenza artificiale sia rispetto alla capacità dei funzionari
pubblici di implementarle.

Nell’ambito dei servizi pubblici, l’IA può essere utilizzata per
ottimizzare le risorse interne della PA per incrementare l’utilizzo dei
servizi online, supportando, ad esempio, una serie di attività come:

    - portare a termine compiti complessi;
    
    - smistare le richieste e rispondere alle domande dei cittadini;
    
    - gestire efficacemente grandi quantità di dati;
    
    - combinare informazioni provenienti da *dataset* diversi;
    
    - dare risposte più veloci sulla base di scenari predittivi;
    
    - automatizzare processi ripetitivi;
    
    - analizzare dati che includono informazioni testuali/audio e video [1]_.

Infine, l’integrazione dell’IA può contribuire ad aumentare le capacità
dei dipendenti pubblici, come strumento a sostegno del *decision making*
e senza mai sostituirsi al giudizio umano. Il beneficio immediatamente
percepibile, assieme alla possibilità di avere sistemi che imparano ad
accompagnare le decisioni in maniera accurata e personalizzata, è la
possibilità di far guadagnare tempo ai dipendenti che possono dedicarsi
ad attività più specialistiche oppure che richiedono maggior creatività
ed empatia. In questo modo i servizi diventano più efficienti,
migliorano le relazioni con i cittadini e aumenta il livello di fiducia
verso le istituzioni.

L’introduzione dell’IA nella vita delle persone richiede il disegno di
processi che favoriscano l’accettazione delle tecnologie da parte
dell’utente, non solo attraverso l’utilizzo di sperimentazioni ma anche
attraverso meccanismi di collaborazione che permettano al cittadino di
partecipare al design di piattaforme IA. Grazie all’approccio di
co-creazione, come accade nel *design thinking*, gli utenti percepiscono
la tecnologia come propria e manifestano una maggiore propensione ad
utilizzarla. Inoltre, laddove si riscontrino problematiche o criticità
nell’utilizzo, i cittadini dimostrano una maggiore predisposizione a
partecipare attivamente alla loro risoluzione [2]_.

Nel favorire l’avvicinamento e l’ingaggio dei cittadini verso i nuovi
servizi pubblici basati sull’IA, il *design* stesso gioca un ruolo
chiave. Esso rappresenta, infatti, il punto di incontro immediato tra
tecnologie e persone. I *designer* dovranno progettare interfacce che
non si limitino a mimare le azioni umane, poiché questo meccanismo può
generare alienazione, ma che siano in grado di stabilire una relazione
di fiducia con il cittadino, utilizzando un linguaggio comprensibile e
che lo metta a proprio agio [3]_.

La sfida sarà quella di costruire sistemi flessibili in grado di fornire
risposte che si adattino alle esigenze contingenti dell’utente,
garantendo così servizi migliori e più efficienti. Caratteristica
peculiare dell’IA è infatti proprio quella di mettere in relazione dati
in continua evoluzione provenienti da molteplici sorgenti ed estrarre da
essi dei modelli di risposta dinamici. Altro terreno sul quale si
dovranno confrontare i *designer* sarà la progettazione di sistemi IA,
che sappiano anticipare i bisogni del cittadino senza avere però un
approccio invasivo che potrebbe compromettere l’esperienza utente.

Un altro elemento cruciale per introdurre l’IA in modo strutturato
nell’amministrazione riguarda la capacità di gestire dati e di
valorizzare il grande patrimonio di informazioni che la PA possiede,
favorendo non solo l’interoperabilità, ma anche la trasparenza e
l'affidabilità.

Alla luce di questo, è auspicabile che l’applicazione delle tecnologie
IA alla Pubblica amministrazione punti ad adottare ontologie condivise
in sintonia con l’organizzazione interna della PA e con le tipologie di
servizi da erogare, mettendo a punto vocabolari controllati in grado di
interpretare e interoperare al meglio le basi dati di interesse
nazionale. [4]_

A questo proposito, i sistemi di rappresentazione della conoscenza e
auto-apprendimento possono costituire un valido aiuto per aumentare
l\ *’accountability* dei modelli. L’adozione di modalità collaborative
può ulteriormente assicurare che i modelli adottati siano compatibili
con la PA e si mantengano in coerenza con il quadro normativo.

Oltre al potenziale sopra descritto, possono essere individuate alcune
criticità nell’adozione dell'IA nel settore pubblico: in generale, i
sistemi di IA possono essere implementati con successo solo se viene
garantita un'alta qualità dei dati.

In termini di governance, il processo di trasformazione a cui stiamo
assistendo comporta anche l’evoluzione dei rapporti tra gli attori
pubblici e privati. Beneficiare dell’IA nei servizi pubblici non
significa necessariamente sviluppare soluzioni nuove partendo da zero.
Al contrario, è possibile guardare a quanto già adottato da altri
governi, oppure attingere alle tecnologie già affermate sul mercato.

Ulteriore ambito di collaborazione tra settore pubblico e privato è
quello del procurement. In questo senso AgID, ad esempio, ha avviato in
questi anni percorsi di confronto e sperimentazione dei nuovi scenari
per la diffusione del PCP (*pre commercial procurement*).

+-----------------------------------------------------------------------+
| Box                                                                   |
|                                                                       |
| L’\ **appalto pre-commerciale (PCP)** è una formula innovativa di     |
| acquisto sui temi di Ricerca e Sviluppo, che abilita il *procurement* |
| a nuove modalità di relazione e confronto con il mercato, in linea    |
| con le grandi sfide poste da una Pubblica amministrazione             |
| moderna [5]_. Il programma affronta temi di notevole impatto sociale  |
| e innovazione pubblica: dall’autismo alla protezione dai rischi       |
| ambientali, alla sicurezza e la qualità degli alimenti fino a         |
| soluzioni tecnologiche innovative applicate all’assistenza sanitaria  |
| e all’\ *e-government*. Non solo grandi imprese ma anche startup,     |
| piccole imprese e venture capitalist hanno la possibilità di          |
| presentare idee e proposte innovative.                                |
|                                                                       |
| Il PCP è quindi terreno fertile per la sperimentazione e la ricerca   |
| indirizzata al soddisfacimento dei bisogni sociali anche con          |
| strumenti innovativi legati all’IA. Un esempio in tal senso è         |
| l’appalto “Tecnologie per l’autismo” volto ad individuare tecnologie  |
| di Realtà Virtuale e Realtà Aumentata tipizzate per persone con una   |
| condizione dello spettro autistico (ASC) [6]_.                        |
+-----------------------------------------------------------------------+

.. [1]
   Hila Mehr, *Artificial Intelligence for Citizen Services and
   Government*, HARVARD Kennedy School - ASH Center for Democratic
   Governance and Innovation (2017)

   Cfr.
   https://ash.harvard.edu/files/ash/files/artificial_intelligence_for_citizen_services.pdf
   (consultato a febbraio 2018).

.. [2]
   *The role of design in collaborative AI*, Medium, 4,11, 2017
   `https://medium.com/@newcortex.ai/the-role-of-design-in-collaborative-ai-ca18c1e69d0b <https://medium.com/@newcortex.ai/the-role-of-design-in-collaborative-ai-ca18c1e69d0b>`__
   (consultato a febbraio 2017)

.. [3]
   *Human Design for Artificial Intelligence and Agents*, 19, 10, 2017

   Cfr.
   `https://medium.com/@Punchcut/human-design-for-artificial-intelligence-and-agents-a5b5a606e1b <https://medium.com/@Punchcut/human-design-for-artificial-intelligence-and-agents-a5b5a606e1b>`__
   (consultato a febbraio 2017).

.. [4]
   Capitolo 4 “Infrastrutture immateriali”, Piano Triennale per
   l’informatica nella Pubblica Amministrazione 2017-2019 - Cfr.
   `http://pianotriennale-ict.readthedocs.io/it/latest/doc/04_infrastrutture-immateriali.html <http://pianotriennale-ict.readthedocs.io/it/latest/doc/04_infrastrutture-immateriali.html>`__
   (Consultato a febbraio 2018)

.. [5]
   L’Italia è prima nella
   `graduatoria <https://ec.europa.eu/digital-single-market/news/innovation-procurement-initiatives-around-europe>`__
   dei Paesi UE per capacità di attuazione di appalti pre-commerciali e
   gli appalti del programma PCP sono tra i più partecipati nel contesto
   comunitario.

.. [6]
   Per informazioni su PCP e gare nazionali:
   `http://www.agid.gov.it/agenda-digitale/innovazione-del-mercato <http://www.agid.gov.it/agenda-digitale/innovazione-del-mercato>`__
