Sfida 2: Tecnologia
-------------------

Per quanto oggi l'Intelligenza Artificiale (IA) non sia in grado di
riprodurre il funzionamento complesso della mente umana [1]_, ma solo
approssimare alcune abilità circoscritte [2]_, si tratta di una
disciplina che, maturata nel corso di sessant’anni di ricerca
scientifica, metodologica e tecnologica, è divenuta ormai pervasiva
nell’industria e nella società. I suoi modelli e i suoi metodi possono
senz’altro essere utilizzati convenientemente come strumenti per la
realizzazione di soluzioni innovative nell’ambito di sistemi
socio-tecnici complessi come quello delle amministrazioni pubbliche, a
condizione che vengano compresi, assieme alle opportunità, i limiti del
loro campo di applicabilità.

Le nuove frontiere di particolare interesse per la Pubblica
amministrazione sono quelle relative agli studi e alle ricerche su come
i sistemi di IA possano essere in grado di cooperare nel modo più
efficace con gli esseri umani. Questo approccio sfrutta le capacità di
apprendimento automatico e di adattamento dei sistemi di IA in modo da
fornire un’interazione uomo-macchina che meglio risponda alle esigenze
degli utenti, ai loro interessi, al contesto reale nel quale operano.
Diventa dunque importante condurre ricerche consistenti nell’indagine
metodologica, nella modellazione, realizzazione e sperimentazione di
sistemi di Intelligenza Artificiale per vari domini d’interesse della
PA.

Le caratteristiche distintive della “sfida tecnologica” possono pertanto
essere individuate da due parole chiave: “personalizzazione” e
“adattività”.

Vincere questa sfida significa infatti riuscire a realizzare sistemi e
servizi della PA modellati sulle molteplici necessità dei cittadini,
capaci di evolvere con esse, in grado di favorire esperienze
personalizzate.

Questo tema si può affrontare in maniera analitica collegando i settori
e le tecnologie più sviluppati nel campo dell'Intelligenza Artificiale,
con le attività e i compiti tipici della Pubblica amministrazione.

Gli ambiti di impiego di tecnologie [3]_ “intelligenti” nella Pubblica
amministrazione sono innumerevoli, non solo in una prospettiva di lungo
periodo, ma, in alcuni casi, anche nell’attualità. A titolo di esempio,
qui possiamo menzionare:

-  *Sistema sanitario*: strumenti diagnostici in grado di assistere
   nelle analisi di referti; integrazione di fonti diverse e fusione di
   dati; strumenti predittivi per valutare potenziali rischi di
   evoluzione delle malattie o per valutare l’efficacia delle terapie;
   strumenti di assistenza ai pazienti, in grado di seguirli durante un
   trattamento; medicina di precisione, per l'individuazione di cure
   personalizzate; migliore organizzazione logistica delle attività
   delle strutture sanitarie.

-  *Rapporti col cittadino*: nella semplificazione delle procedure e
   allo scopo di ottenere una comunicazione bidirezionale tra PA e
   cittadino e una interazione personalizzata in cui il cittadino abbia
   tutto il supporto necessario per soddisfare le sue più variegate
   esigenze.

-  *Sistema giudiziario*: semplificazione della normativa;
   identificazione di frodi; contrasto della corruzione e della
   criminalità, specialmente quella organizzata; riduzione del
   contenzioso civile mediante accesso facilitato a normative e
   giurisprudenza; digitalizzazione degli atti e comprensione del testo
   e delle informazioni presenti.

-  *Sistema scolastico*: strumenti automatici per la valutazione;
   personalizzazione del materiale didattico; tutoring automatizzato,
   per mezzo di strumenti di raccomandazione per tenere viva
   l’attenzione; suggerimenti inerenti variazioni personalizzate da
   introdurre nel programma scolastico; estrazione di indicatori
   predittivi di rischio di abbandono scolastico.

-  *Sicurezza*: l’IA amplifica l’impatto integrato dei dati strutturati
   e non strutturati disponibili pubblicamente, grazie alle quali può
   supportare forme avanzate di gestione e prevenzione nell’ambito della
   sicurezza pubblica.

-  *Pubblico impiego e collocamento*: organizzazione del personale e
   delle carriere; orientamento al lavoro e gestione dei processi
   interni e della documentazione.

-  *Mobilità e trasporti*: gestione dei flussi veicolari, modelli
   predittivi di traffico ed inquinamento, gestione della logistica dei
   trasporti pubblici, ma anche soluzioni di trasporto a guida autonoma;
   monitoraggio in tempo reale dei dati provenienti dalla sensoristica.

-  *Sistema tributario*: applicazione di tecniche di IA a casi di
   sospetta elusione ed evasione.

+-----------------------------------------------------------------------+
| Box                                                                   |
|                                                                       |
| Il tema dell’IA è decisamente vasto ed ovviamente ogni area di        |
| applicazione ha le sue peculiarità e ricerche di frontiera. A titolo  |
| esemplificativo si segnalano quelle sulla cosiddetta *one-shot        |
| learning*, cioè la capacità di apprendere da un solo esempio, ed il   |
| reinforcement learning per apprendere strategie di comportamento;     |
| infine le *Strong AI*, legate alla *Neuro Evolution* e alla *Brain    |
| Intelligence*. Nella *Neuro Evolution* si tratta di simulare qualcosa |
| di simile all’autocoscienza. La *Brain Intelligence* è invece una     |
| tecnica molto promettente che ha l’ambizione di poter creare sistemi  |
| di IA che comunicano spontaneamente tra loro. In questo modo, si      |
| spera di risolvere tre problemi tipici dell'Intelligenza Artificiale  |
| (nella sua declinazione di “intelligenza generalizzata”):             |
|                                                                       |
| -  quello del *frame* (non basta saper vincere a scacchi o essere     |
|    in grado di scrivere articoli giornalistici di senso compiuto a    |
|    partire dai *big data*, ma è necessario saper fare queste due cose |
|    insieme a molte altre);                                            |
|                                                                       |
| -  il **problema associativo** (la IA non sa fare associazioni        |
|    spontanee, come invece fa l'uomo, ma ha bisogno che siano gli      |
|    uomini a farle per lei);                                           |
|                                                                       |
| -  il **problema simbolico** (la IA non sa capire per cosa stanno i   |
|    segni che elabora, ma solo quelli che ricorrono statisticamente    |
|    con altri segni). [4]_                                             |
+-----------------------------------------------------------------------+

.. discourse::
   :topic_identifier: 752
   
.. rubric:: Note

.. [1]
   Le ricerche sulla cosiddetta Full intelligence e sulla Strong AI, sia
   sul lato della Neuro Evolution (NE), sia su quello della Brain
   Intelligence (BI), sono ancora in fase embrionale.

.. [2]
   Tipicamente quelle che, in ambito percettivo (vista e udito),
   deduttivo (ragionamento, planning, decision-making, strategie di
   gioco), di analisi, di esecuzione (movimento, manipolazione) e di
   interazione (uso del linguaggio naturale), non ci richiedono più di
   un secondo per fornire una risposta a uno stimolo esterno.

.. [3]
   Consulta le tecnologie elencate all’interno del capitolo 2.

.. [4]
   Peter Norvig, S.J. Russel, 2003 - “*Artificial Intelligence: a
   modern approach*” - Prentice Hall Series in Artificial Intelligence
